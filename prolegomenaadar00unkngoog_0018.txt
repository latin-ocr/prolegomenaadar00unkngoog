6 nn romum

Immo iam iacta erat alea! Non erat etiam incertum quid
anni proximi allaturi essent. Aestus belli Medici si civitates
Graecas in unam nationem conflasset, cuius nucleus essent
Athenae, splendidam sortem huic genti, cui sordes exussisset
ignis calamitatis, promittebant tempora futura: — iam vero
non satis valebant hominum consilia quamvis proba atque
prudentia, non satis valebat amor fraternus bellive horror, ad
prohibendum id quod fieri iubebat dura necessitas, ut serius
ocius sumerentur arma ad dirimendam simultatem, quae non
posset componi.

Vere tragicum hoc habuit Graecorum fatum, quod in malum
iis verterunt praestantissimae mentis ingeniique dotes. Flagrans
ille libertatis amor, qui Leonidae armatos Themistoclisque remiges
incitavit in acies Asianas nec vinci sivit a regis mancipiis,
prohibuit quominus post commune periculum superatum in
unam nationem coniungerentur Graeci. Liberi esse volebant, et
multae civitates Graecae bella, quorum unum finem propositum
sibi viderent cladem et mortem, scientes et volentes inierunt
prius quam libertatis aliquam partem missam facerent; sed eos
demum vere liberos esse homines, qui iusto tempore et sua
sponte sciant cedere, absolutam enim nullisque vinculis adstrictam
libertatem deorum esse, non mortalium, id non satis senserunt.
Itaque robur illud vegetum, quo repulsa Persia etiam postea
fuerat repellenda, absumtum est in civitatum et partium con·
tentionibus sterilibus.

Civitatum et partium. Harum praesertim. Nam quod frustra
vires intenderunt Athenienses ut primi fierent inter Graecos
ceterasque civitates sibi subicerent cunctas, non durus aliqui
fecit casus aut hostis externus, sed ipsorum haec fuit culpa.
Ut ipsa Graecia, sic et singulae civitates Graecae bifariam
vel etiam in plures partes erant divisae. Priscis recentia,
agricolis mercatores et opifices, nobilibus homines novi cum
alibi passim erant oppositi tum vero in Atheniensium civitate
strenua, dum laeto incremento maior in dies fiebat atque
opulentior.

